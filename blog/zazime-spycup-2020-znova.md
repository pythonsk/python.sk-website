------------------------------
Title: Zažime SPy Cup 2020 znova!
Summary: Minulý rok, keď sme ešte chodili do školy, sme sa zapojili
         do súťaže SPy Cup. Poďte s nami cestovať v čase do roku 2019 a zaspomínajte si spolu s nami!
Bio: Hanka, Laura a Matúš sú šiestaci na ZŠ kniežaťa Pribinu v Nitre. Začiatkom roka sa zapojili do súťaže SPyCup 2020 a získali tretie miesto.
Author: Hanka, Laura a Matúš
Date: 10.11.2020
---------------------------

Minulý rok, keď sme ešte chodili do školy, sme sa zapojili do súťaže SPy Cup. Dnes, kedy máme online vyučovanie a nestretávame sa, sme si zaspomínali na časy, kedy sme sa pri tvorení Schodomeru smiali na plné hrdlá a bez rúška 😊 Poďte s nami cestovať v čase do roku 2019 a zaspomínajte si spolu s nami!

My, vtedajší piataci, dnes už šiestaci Laura, Hanka a Matúš, sme sa prvýkrát dozvedeli o programovateľnom minipočítači BBC micro:bit na hodine informatiky. Keď prišla správa o súťaži SPy Cup, nezaváhali sme ani chvíľu, spojila sa 5.A s 5.B a vytvorili sme tím troch kamarátov. Nazvali sme ho Lev ochrany. Ak by ste nevedeli, súťaž SPy Cup je o tímovej práci. Najprv si musíte vymyslieť projekt,  a potom ho aj naprogramovať. Napríklad my sme sa snažili pomôcť nevidiacim. Spoločne sme ho nazvali Schodomer. Snažili sme sa pomôcť ľuďom, ktorí nevidia. Cieľom bolo, aby pri chodení hore po schodoch nemuseli používať bielu paličku. Schodomer mal pípať, keď „uvidí“ schody a aby ho bolo aj dobre počuť, človek mal mať reproduktor vo vrecku. Myslíte, že sa nám to podarilo?

![Schodomer -- pomôcka pre nevidiacich](/images/zazime-spycup-2020-znova-b.jpg)

V prvom rade sme Schodomer museli zostrojiť. Veľmi dôležitý je ultrazvuk, ktorý je vpredu na topánke a sníma prekážky. Keď nejakú nájde, reproduktor začne pípať. Všetko je pripojené k micro:bitu, ktorý treba naprogramovať. Schodomer sme naprogramovali v Microsoft MakeCode a prečítali sme si aj rôzne programy na internete, čo nám pomohlo. Ultrazvukový senzor "pozeral" na cestu a keď videl niečo pred sebou, začal pípať. Keď sa nám podarilo micro:bit naprogramovať, bolo ho potrebné otestovať. 

Testovanie bolo najzábavnejšou časťou. Najskôr sme si rozdelili úlohy. Hanka simulovala nevidiaceho tak, že si dala čiapku cez celú hlavu a tiež pomáhala robiť prezentáciu (vtedy už nesimulovala 😊). Matúš s Laurou kamerovali simulovanie nevidiacej Hanky a opravovali Schodomer.  Nevedeli sme, ako ho máme uchytiť, kým nám nenapadlo, že ho jednoducho prišnurujeme. Jeden problém odišiel, druhý prišiel. Zrazu nám Schodomer nepípal pred schodami, ale stále. Mali sme ho totiž nasmerovaný nízko a "pozeral" sa na topánku. Po tomto probléme sme mali aj problém č. 3. Volalo sa to skákajúci reproduktor. Keď si ho Hanka dala ľahučko do vrecka, pri chôdzi po schodoch jej vypadol. To sme ale jednoducho vyriešili, stačilo neodfláknuť dávanie reproduktora do vrecka. Hanka bola super simulant, pretože po schodoch chodila hore-dole nespočetne veľa ráz. Napísali sme dokument o tom, čo sa nám podarilo, spravili sme video a poslali ho do súťaže.

![Testovanie "Schodomeru" na školskom schodisku](/images/zazime-spycup-2020-znova-c.jpg)

Čakali sme do júna, kedy nám prišli výsledky. Počas hodiny nás vyhlásili do školského rozhlasu, o tom, že tím Lev ochrany sa má dostaviť do riaditeľne. Hneď pri názve tímu sme vedeli, že ide o Schodomer. Dozvedeli sme sa, že sme skončili na 3. mieste. Každý z nás dostal rozšírenie na BBC micro:bit a ďalšie ceny, ktoré sme si rozdelili. Okrem toho sme dostali ešte jeden darček, na ktorý sa tešíme, keď skončí pandémia – je to pozvánka na konferenciu PyCon. A ešte na záver – súťaž SPy Cup sa nám páčila a už sa tešíme na nové kolá!

Hanka, Laura a Matúš, šiestaci, ZŠ kniežaťa Pribinu v Nitre